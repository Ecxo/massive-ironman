**Viikko 2**

Viikko meni odotetusti lähinnä joulujuhlissa, sain kuitenkin jotain tehtyäkin.

Huomasin ettei laatikossani ollut hammastankoja. En luottanut pelkän kumirenkaan toimintaan pystysuunnassa alkuunkaan, joten muutin suunnitelmaani: nyt tutkittava kappale on kääntöpöydällä jonka päällä olevaa esinettä tutkitaan tökkimällä kosketussensorilla. Koska en pysty robotin avulla vaihtelemaan tökkijän tai pöydän korkeutta, tulee tästä ominaisuudesta joko ihmisavusteinen tai se jää kokonaan pois. 

Nyt siis koordinaatiston ja korkeuksien sijasta skannataankin esineen pintaa ja tästä luodaan poikkileikkaus. 

Sain rakennettua kääntöpöydän ja tökkijän mutta niiden toiminnassa on vielä ongelmia:

1. Tökkijän kosketussensori on nyt liian alhaalla, en ehkä pysty sitä korjaamaan muuten kuin pistämällä osan alle kirjan tai muun esineen.
2. Tökkijä siirtää kiskoa jonka päällä sensori on kumirenkaan avulla, tämän kitka on turhan pieni eikä kosketusta aina huomata. Lisäsin metallisen punnuksen joka auttoi asiaa, mutta varsinkin pehmeitä esineitä ei välillä huomata ollenkaan.
3. Tökkijä on liian kevyt, se helposti liikkuu pitkin pöydän pintaa kun kosketussensori on kiinni kohteessa. Tarvittaisiin joko herkempi sensori, tökkijälle karheammat jalat tai teippaus kiinni pöytään.
4. Kosketussensori vaatii yllättävän paljon voimaa jos kosketuspinta on vähänkin vinossa, meinasin työntää kukkaruukun pöydältä kun autoin roboa hieman kädellä eikä sensori aktivoitunutkaan.

Lisäksi olen koodannut hieman. Tein alustavan rakenteen ohjelmalle ja toteutin muutamia toimintoja. Robotti osaa nyt siirtää tökkijää eteenpäin kontaktiin saakka, palata lähtöpisteeseen ja pyörittää kääntöpöytää.

